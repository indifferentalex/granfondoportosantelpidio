---
layout: article
title: "El Diablo Cycling Festival: a Porto Sant’Elpidio tre giornate piene di puro ciclismo tra mare, collina, montagna e santuari"
description: "Crescere ancora, rinnovarsi e proporre un ciclismo di qualità sotto il segno di un grande campione come Claudio Chiappucci che ha legato la propria immagine al nuovo trittico di eventi ciclistici di Porto Sant’Elpidio che ingloba sia gli agonisti che gli amatori."
date: 2021-05-20 00:00:00 -0000
image: https://giovanissimi.s3.eu-central-1.amazonaws.com/Granfondo+PSE+26092020+partenza+bis+con+autorita%CC%80+(1).jpeg
imagealt: "Partenza della GF Città di Porto Sant'Elpidio 2020 con le autorità"
---

# El Diablo Cycling Festival: a Porto Sant’Elpidio tre giornate piene di puro ciclismo tra mare, collina, montagna e santuari

#### Luca Alò - {{ page.date | date: '%d/%m/%Y' }}

![Partenza della GF Città di Porto Sant'Elpidio 2020 con le autorità](https://giovanissimi.s3.eu-central-1.amazonaws.com/Granfondo+PSE+26092020+partenza+bis+con+autorita%CC%80+(1).jpeg)

Ultimi giorni di preparativi a Porto Sant’Elpidio per El Diablo Cycling Festival che animerà questo fine settimana con la cronometro a coppie sul lungomare (21 maggio) e le due manifestazioni granfondistiche già ben collaudate sul territorio: la Porto Sant’Elpidio-Claudio Chiappucci (22 maggio) e la Tre Santuari del Fermano (23 maggio).

La presenza dell’ex professionista Claudio Chiappucci è il valore aggiunto di questa tre giorni che unisce al piacere di conoscersi e di stare insieme, la possibilità di pedalare su strade panoramiche in un raggio di pochi chilometri tra mare, montagna e collina, nonchè un’occasione di rilancio per le attività del territorio e per l’impatto economico dopo un inverno difficile a causa della situazione pandemica grazie a un’imponente macchina organizzativa a prova di Covid come quella della Gio.Ca Communication in sintonia con l’amministrazione comunale di Porto Sant’Elpidio.

Il programma della tre giorni ha subito una lieve modifica a causa delle attuali normative Covid che non consentono il rilascio delle autorizzazioni per lo svolgimento delle pedalate cicloturistiche, ragion per cui la Biciclettata di Santa Croce sul nuovo percorso ciclabile, lungo il fiume Chienti, denominato “le antiche vie imperiali di Santa Croce”, sarà recuperata nel mese di giugno, in concomitanza con le altre riaperture delle attività sportive non agonistiche previste dai decreti governativi.

La Granfondo Porto Sant’Elpidio-Claudio Chiappucci e quella dei Tre Santuari del Fermano daranno vita anche alla nota combinata “Gran Prix Coste Fermane” con assegnazione di un mega premio a chi totalizzerà il punteggio più alto nelle due manifestazioni granfondistiche.

## VENERDI’ 21 MAGGIO

Sale l’attesa per il debutto della cronometro nella modalità a coppie per allievi, juniores e under 23 (nella fascia oraria 15:30 – 18:30), più gli amatori (dalle 19:00 in poi) sulla distanza di 12,8 chilometri, il cui percorso interessa il lungomare di Porto Sant'Elpidio, andata sud/nord e ritorno al traguardo posto sul lungomare nel quartiere Faleriense. Al via anche i ragazzi della categoria esordienti pronti a cimentarsi individualmente nell’esercizio contro il tempo su un tracciato ridotto a 6,1 chilometri dal centro della città verso sud con medesimo traguardo nel quariere Faleriense (tra le 14:30 e le 15:30). Per tutti i partecipanti, agonisti e amatori, ritrovo e verifica iscrizioni in Largo della Resistenza a partire dalle 10:00.

## SABATO 22 MAGGIO

La Granfondo Porto Sant’Elpidio-Claudio Chiappucci si disputa sulla distanza di 91,3 chilometri. Ritrovo presso Largo della Resistenza quartiere San Filippo (Porto Sant’Elpidio sud) sabato 22 maggio dalle 8:00 alle 14:00. La partenza, prevista alle 14:30, si effettua tutti insieme mantenendo il distanziamento sociale e con la mascherina. I primi 2 chilometri sono non agonistici permettendo a tutti di togliere la mascherina e a seguire il via volante. Arrivo sul lungomare sud nel quartiere Faleriense tra le 16:45 e le 17:00.

## DOMENICA 23 MAGGIO

La Granfondo dei Tre Santuari del Fermano si corre sulla distanza di 129,3 chilometri. Ritrovo presso Largo della Resistenza quartiere San Filippo (Porto Sant’Elpidio sud) domenica 23 maggio alle 7:00. La partenza, prevista alle 8:40, si effettua in gruppo mantenendo il distanziamento sociale e con la mascherina. I primi 75 chilometri sono non agonistici e a velocità controllata per una media di 27 km/h fino ad arrivare al Santuario della Madonna dell’Ambro a Montefortino per la benedizione di tutta la carovana. I restanti 54,3 chilometri sono agonistici con via volante dopo la discesa di Amandola e arrivo nella città elpidiense al quartiere della Corva, al Santuario Madonna dell’Addolorata, previsto tra le 12:30 e le 13:00.

Credit fotografico Patrizia Canzonetta (Info PSE)

Comunicato Stampa Gio.Ca. Communications