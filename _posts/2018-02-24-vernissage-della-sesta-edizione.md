---
layout: article
title: "Granfondo Porto Sant’Elpidio: vernissage della sesta edizione venerdì 23 marzo"
description: "Il Diamante dell’azienda Loriblu di Porto Sant’Elpidio terrà a battesimo venerdì 23 marzo la sesta edizione della Granfondo Porto Sant’Elpidio a cura della Gio.Ca. Communications che cura la regia organizzativa insieme al comitato Il Grande Ciclismo a Porto Sant’Elpidio e all’amministrazione comunale elpidiense."
date: 2018-02-24 10:00:00 -0600
image: https://s3.eu-central-1.amazonaws.com/giovanissimi/GFONDO_PSELPIDIO_PODIO.jpg
imagealt: "Podio alla Gran Fondo Citta di Porto Sant'Elpidio, perla delle Marche"
---

# Granfondo Porto Sant’Elpidio: vernissage della sesta edizione venerdì 23 marzo

#### Luca Alò - {{ page.date | date: '%d/%m/%Y' }}

![Podio alla Gran Fondo Città di Porto Sant'Elpidio, perla delle Marche](https://s3.eu-central-1.amazonaws.com/giovanissimi/GFONDO_PSELPIDIO_PODIO.jpg)

Il "Diamante" dell’azienda Loriblu di Porto Sant’Elpidio terrà a battesimo venerdì 23 marzo la sesta edizione della Granfondo Porto Sant’Elpidio a cura della Gio.Ca. Communications che cura la regia organizzativa insieme al comitato Il Grande Ciclismo a Porto Sant’Elpidio e all’amministrazione comunale elpidiense.

Fra poco meno di un mese è programmata la presentazione dell’evento cicloamatoriale che vuole valorizzare il territorio senza tralasciare il lato sportivo ed agonistico per un lunedì di Pasquetta (2 aprile) da trascorrere in sella a una bicicletta.

La formula del percorso unico (134 chilometri) è quella che permette a tutti i ciclisti partecipanti di pedalare in sicurezza e godersi tanti scorci suggestivi dell’entroterra fermano dal mare fino ad arrivare ai piedi dei Sibillini con strade prive di traffico e tanta natura incontaminata.

I comuni coinvolti al passaggio della corsa sono 19 nel Fermano (Porto San Giorgio, Lapedona, Moresco, Monterubbiano, Petritoli, Monte Vidon Combatte, Ortezzano, Monte Rinaldo, Montelparo, Monteleone di Fermo, Servigliano, Belmonte Piceno, Montottone, Monte Giberto, Ponzano di Fermo, Fermo, Monte Urano, Sant’Elpidio a Mare e Porto Sant’Elpidio) e uno nella provincia di Ascoli Piceno (Montalto delle Marche) per una Granfondo Porto Sant’Elpidio che propone l’iscrizione gratuita, il pacco gara e il pranzo per tutti i ciclisti e gli accompagnatori.