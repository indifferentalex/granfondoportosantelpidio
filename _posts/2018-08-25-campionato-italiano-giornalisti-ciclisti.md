---
layout: article
title: "Il Campionato Italiano Giornalisti Ciclisti abbinato alla Granfondo dei Due Santuari del Fermano"
description: "A un mese dallo svolgimento della Granfondo dei Due Santuari del Fermano, la novità di rilievo della terza edizione è rappresentata dall’abbinamento alla prova unica di Campionato Italiano Giornalisti (18° Coppa della Stampa)."
date: 2018-08-25 10:00:00 -0600
image: https://s3.eu-central-1.amazonaws.com/giovanissimi/granfondo_dei_due_santuari.jpg
imagealt: "Gran Fondo del Fermano 2018, passaggio previsto alla Madonna dell'Ambro"
---

# Il Campionato Italiano Giornalisti Ciclisti abbinato alla Granfondo dei Due Santuari del Fermano

#### Luca Alò - {{ page.date | date: '%d/%m/%Y' }}

![Gran Fondo del Fermano 2018, passaggio previsto alla Madonna dell'Ambro](https://s3.eu-central-1.amazonaws.com/giovanissimi/granfondo_dei_due_santuari.jpg)

A un mese dallo svolgimento della Granfondo dei Due Santuari del Fermano, la novità di rilievo della terza edizione è rappresentata dall’abbinamento alla prova unica di Campionato Italiano Giornalisti (18° Coppa della Stampa).

Tanti colleghi della carta stampata avranno l’onore di dare lustro alla manifestazione organizzata dalla Gio.Ca. Communications in sintonia con lo staff di Roberto Ronchi, presidente dell’Associazione Giornalisti Ciclisti Italiani. Per l’occasione saranno assegnate due maglie (senior fino a 50 anni e gentlemen over 51) e per iscriversi è necessario avere il tesserino di appartenenza a una società di ciclismo amatoriale oltre a quella dell’Ordine dei Giornalisti per concorrere al titolo nazionale. Per i “ciclo-giornalisti”, le iscrizioni devono essere inviate per mail a rob.ronchi1950@gmail.com con il numero di tessera ciclistica e la testata rappresentata.

Continuano a giungere le adesioni in vista del grande evento di fine stagione del 23 settembre in seno al Comitato Il Grande Ciclismo a Porto Sant’Elpidio: alla manifestazione ci si potrà iscrivere gratuitamente tramite il sito di Kronoservice ([www.kronoservice.com](http://www.kronoservice.com)) dove seguire la procedura per effettuare l’adesione.

Lo start della granfondo è a Porto Sant’Elpidio Sud (Piazza Risorgimento) con il transito per le località di Campiglione, Servigliano, Val di Tenna, Amandola, Montefortino e la Madonna dell’Ambro completando i primi 62,8 chilometri a velocità controllata. Dall’omonimo santuario, giro di boa per i restanti 66,5 chilometri a velocità libera passando per le stesse località del tragitto di andata fino a Porto Sant’Elpidio dove, in cima al Santuario Maria Addolorata della Corva, sarà allestita la linea di arrivo ed anche tutto il cuore pulsante dell’intera organizzazione con pasta party e premiazioni finali grazie alla collaborazione con lo staff del comitato di quartiere della Corva, dei commercianti e della Parrocchia Santa Maria Addolorata della Corva.