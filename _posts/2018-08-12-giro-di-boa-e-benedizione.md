---
layout: article
title: "Granfondo dei due Santuari del Fermano: alla Madonna dell’Ambro giro di boa e la benedizione ai ciclisti"
description: "Grande attesa per la terza edizione della Granfondo dei Due Santuari del Fermano: all’opera per l’evento ciclistico del 23 settembre, che unisce i due luoghi di culto dell’entroterra fermano, un’organizzazione ben collaudata come quella della Gio.Ca. Communications, de il Comitato del Grande Ciclismo a Porto Sant’Elpidio e dell’amministrazione comunale elpidiense."
date: 2018-08-12 10:00:00 -0600
image: https://s3.eu-central-1.amazonaws.com/giovanissimi/santuario_del_ambro.jpg
imagealt: "Gran Fondo del Fermano 2018, passaggio previsto alla Madonna dell'Ambro"
---

# Granfondo dei due Santuari del Fermano: alla Madonna dell’Ambro giro di boa e la benedizione ai ciclisti

#### Luca Alò - {{ page.date | date: '%m/%d/%Y' }}

![Gran Fondo del Fermano 2018, passaggio previsto alla Madonna dell'Ambro](https://s3.eu-central-1.amazonaws.com/giovanissimi/santuario_del_ambro.jpg)

Grande attesa per la terza edizione della Granfondo dei Due Santuari del Fermano: all’opera per l’evento ciclistico del 23 settembre, che unisce i due luoghi di culto dell’entroterra fermano, un’organizzazione ben collaudata come quella della Gio.Ca. Communications, de il Comitato del Grande Ciclismo a Porto Sant’Elpidio e dell’amministrazione comunale elpidiense.

La “Piccola Lourdes dei Sibillini”, ovvero il Santuario della Madonna dell’Ambro, è nota per la grande somiglianza e la coincidenza che ha con il noto santuario francese sui Pirenei.

Situato nel territorio comunale di Montefortino, incastonato alle pendici del Monte Priora e di Monte Castel Manardo, nel silenzio dei Monti Sibillini, il santuario è il più antico di tutte le Marche e, dopo Loreto, il più visitato e meta ogni anno di migliaia di pellegrini che qui vengono a rendere omaggio alla Vergine Maria.

Sul luogo dell’apparizione, avvenuta nel mese di maggio dell’anno 1000, venne eretto all’inizio dell’XI secolo la piccola Chiesa di Santa Maria in Amaro o Santa Maria di Steterano ma nel 1600, a causa delle sue ridotte dimensioni che impedivano di accogliere i numerosi fedeli che qui si recavano, iniziarono i lavori di ampliamento che prevedevano di incorporare al suo interno la chiesa originaria.

Alla Madonna dell’Ambro, in occasione della granfondo, tutta la carovana si fermerà per una sosta e una speciale benedizione impartita da padre Gianfranco Priori, rettore del Santuario. Da quest’anno potranno partecipare anche i non iscritti alla granfondo per essere presenti solo al momento della benedizione ed anche visitare tutta la bellezza del santuario per poi tornare al punto di partenza a passo libero.

Lo start della granfondo è a Porto Sant’Elpidio Sud (Piazza Risorgimento) con il transito per le località di Campiglione, Servigliano, Val di Tenna, Amandola, Montefortino e la Madonna dell’Ambro completando i primi 62,8 chilometri a velocità controllata. Dall’omonimo santuario, giro di boa per i restanti 66,5 chilometri a velocità libera passando per le stesse località del tragitto di andata fino a Porto Sant’Elpidio dove, in cima al Santuario Maria Addolorata della Corva, sarà allestita la linea di arrivo ed anche tutto il cuore pulsante dell’intera organizzazione con pasta party e premiazioni finali grazie alla collaborazione con lo staff del comitato di quartiere della Corva, dei commercianti e della Parrocchia Santa Maria Addolorata della Corva.

Anche alla Granfondo dei due Santuari del Fermano ci si potrà iscrivere gratuitamente tramite il sito di Kronoservice ([www.kronoservice.com](http://www.kronoservice.com)) dove seguire la procedura per effettuare l’adesione.