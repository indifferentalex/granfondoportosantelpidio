---
layout: article
title: "Granfondo Porto Sant’Elpidio: stop sul sito Kronoservice, iscrizioni gratuite direttamente sul posto a Porto Sant’Elpidio"
description: "La macchina organizzativa della Granfondo Porto Sant’Elpidio viaggia a vele spiegate verso il giorno di Pasquetta, lunedì 2 aprile, teatro della sesta edizione della manifestazione organizzata in sinergia con il comitato Il Grande Ciclismo a Porto Sant’Elpidio e l’amministrazione comunale elpidiense."
date: 2018-03-30 10:00:00 -0600
image: https://s3.eu-central-1.amazonaws.com/giovanissimi/copertina_variant_gfpse_2018.jpg
imagealt: "Gran Fondo Citta di Porto Sant'Elpidio, 2 Aprile 2018, il giorno di Pasquetta"
---

# Granfondo Porto Sant’Elpidio: stop sul sito Kronoservice, iscrizioni gratuite direttamente sul posto a Porto Sant’Elpidio

#### Luca Alò - {{ page.date | date: '%d/%m/%Y' }}

![Gran Fondo Citta di Porto Sant'Elpidio, 2 Aprile 2018, il giorno di Pasquetta](https://s3.eu-central-1.amazonaws.com/giovanissimi/copertina_variant_gfpse_2018.jpg)

La macchina organizzativa della Granfondo Porto Sant’Elpidio viaggia a vele spiegate verso il giorno di Pasquetta, lunedì 2 aprile, teatro della sesta edizione della manifestazione organizzata in sinergia con il comitato Il Grande Ciclismo a Porto Sant’Elpidio e l’amministrazione comunale elpidiense.

Stop alle iscrizioni gratuite sul sito di www.kronoservice.it! Ci si può iscrivere in modalità gratuita direttamente sul posto presso l’azienda Loriblu (via dell’Economia, uscita A14 Porto Sant’Elpidio) nei seguenti giorni ed orari: sabato 31 marzo dalle 15.00 alle 19.00 presso il Factory Store Loriblu, domenica 1 aprile dalle 15.00 alle 18.30 presso il ritrovo Diamond Palace Loriblu e la mattina del 2 aprile dalle 5:45 alle 7:30 sempre presso il ritrovo Diamond Palace Loriblu.

La granfondo arriva a toccare la ragguardevole cifra di 500 partecipanti e ripropone il collaudato percorso di 130 chilometri (solo i primi 26 a velocità controllata dopo la partenza data alle 7:45 dall’azienda Loriblu) tra gli scorci più caratteristici dei paesi dell’entroterra fermano e piceno con gli unici tratti impegnativi presenti nelle ascese di Moresco, Montelparo, Madonnetta e San Girolamo.

Gran finale in circuito attorno Porto Sant’Elpidio nella zona industriale per poi tagliare il traguardo in riva al mare (arrivo dei primi corridori previsto alle 11:15) in Viale Trieste che si trasformerà per l’occasione nel “salotto buono” della granfondo con una straordinaria cornice di pubblico e di sportivi ad applaudire i protagonisti dell’evento.