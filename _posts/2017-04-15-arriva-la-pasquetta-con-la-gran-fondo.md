---
layout: article
title: "Porto Sant’Elpidio, arriva Pasquetta con la Granfondo!"
description: "La Granfondo Città di Porto Sant’Elpidio è la festa di Pasquetta sui pedali, è il fiore all'occhiello del comitato promotore de il Grande Ciclismo a Porto Sant’Elpidio, degli organizzatori della Gio.Ca. Communications e dell’amministrazione comunale di Porto Sant’Elpidio che attendono una bellissima giornata di sport e di festa con la bicicletta, provando quelle emozioni che solo una manifestazione ciclistica sa dare complice anche il bel tempo previsto lunedì 17 aprile."
date: 2017-04-15 10:00:00 -0600
image: /assets/images/12798908_491897601011765_3248414447887008172_n.jpg
imagealt: "Città di Porto Sant'Elpidio"
---

# Porto Sant’Elpidio, arriva Pasquetta con la Granfondo!

#### Luca Alò - {{ page.date | date: '%m/%d/%Y' }}

![Città di Porto Sant'Elpidio]({{ site.baseurl }}/assets/images/12798908_491897601011765_3248414447887008172_n.jpg)

La Granfondo Città di Porto Sant’Elpidio è la festa di Pasquetta sui pedali, è il fiore all'occhiello del comitato promotore de il Grande Ciclismo a Porto Sant’Elpidio, degli organizzatori della Gio.Ca. Communications e dell’amministrazione comunale di Porto Sant’Elpidio che attendono una bellissima giornata di sport e di festa con la bicicletta, provando quelle emozioni che solo una manifestazione ciclistica sa dare complice anche il bel tempo previsto lunedì 17 aprile.

Attesi circa 200 ciclisti provenienti da nove regioni d’Italia, pronti a dare il meglio sul percorso unico ed agonistico di 134 chilometri (dislivello 1450 metri) che valorizza in tutto il suo splendore e in un raggio di 50 chilometri tra il Mare Adriatico e i Monti Sibillini, gli scorci più caratteristici dei paesi dell’entroterra fermano e piceno con gli unici tratti impegnativi presenti nelle ascese di Moresco, Montelparo, Madonnetta e San Girolamo. Finale in circuito attorno Porto Sant’Elpidio nella zona industriale per poi tagliare il traguardo in riva al mare in Viale Trieste che si trasformerà per l’occasione nel “salotto buono” della granfondo elpidiense in attesa di incoronare il nuovo vincitore con il Trofeo del Mare e della Calzatura.

Le telecamere Rai saranno presenti assicurando una prestigiosa “vetrina nella vetrina” per promuovere le bellezze del territorio elpidiense, fermano e piceno.

La granfondo non è solo il fatto sportivo ed agonistico ma anche buona cucina e gastronomia con i prodotti ittici di Giorgio Mare (in collaborazione con Righetto Catering) oltre a tanta buona musica dall’ora di pranzo fino a tarda sera con l’Orfeo Festival (nella vasta area verde dell’ex stadio Orfeo Serafini) per una Porto Sant’Elpidio da sempre avvezza ai grandi eventi che richiamano persone di tutte le età per il bene del proprio territorio e per una città sempre più a misura di bicicletta.

### VERIFICA ISCRIZIONI E RITIRO PACCHI GARA

Presso il Diamond Palace Loriblù in via dell’Economia (uscita A14 Porto Sant’Elpidio) lunedì 17 aprile dalle ore 5:45 alle 7:30. Partenza alle ore 7:45, arrivo dei primi corridori in Viale Trieste ore 11:15 circa.