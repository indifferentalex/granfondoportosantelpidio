---
layout: article
title: "El Diablo Cycling Festival: non solo Granfondo ma anche turismo lento e mobilità sostenibile con la Biciclettata di Santa Croce"
description: "In vista delle prime riaperture e dell’allentamento delle restrizioni anti Covid-19, sono state ufficializzate da poco le nuove date di “El Diablo Cycling Festival” con il trittico 21-22-23 maggio dove la bici sarà il centro nevralgico di Porto Sant’Elpidio ma anche l’elemento di sicuro successo di questo format organizzato dalla Gio.Ca Communication per omaggiare il grande campione “El Diablo” Claudio Chiappucci."
date: 2021-04-26 00:00:00 -0000
image: https://giovanissimi.s3.eu-central-1.amazonaws.com/Percorso-Basilica+Imperiale+-+mod+(1)+(1).jpg
imagealt: "Le Antiche Vie Imperiali di Santa Croce"
---

# El Diablo Cycling Festival: non solo Granfondo ma anche turismo lento e mobilità sostenibile con la Biciclettata di Santa Croce

#### Luca Alò - {{ page.date | date: '%d/%m/%Y' }}

![Le Antiche Vie Imperiali di Santa Croce](https://giovanissimi.s3.eu-central-1.amazonaws.com/Percorso-Basilica+Imperiale+-+mod+(1)+(1).jpg)

In vista delle prime riaperture e dell’allentamento delle restrizioni anti Covid-19, sono state ufficializzate da poco le nuove date di “El Diablo Cycling Festival” con il trittico 21-22-23 maggio dove la bici sarà il centro nevralgico di Porto Sant’Elpidio ma anche l’elemento di sicuro successo di questo format organizzato dalla Gio.Ca Communication per omaggiare il grande campione “El Diablo” Claudio Chiappucci.

Con l’inserimento della cronometro di venerdì 21 maggio (agonisti e amatori) e la conferma delle due Granfondo (Porto Sant’Elpidio-Claudio Chiappucci sabato 22 e Tre Santuari del Fermano domenica 23), il turismo lento e la mobilità sostenibile rappresentano un altro punto di forza del Festival con la nascita della Biciclettata di Santa Croce in programma la mattina del 23 maggio per gli amanti della mountain bike, delle bici a pedalata assistita (e-bike) e del gravel sul nuovo percorso ciclabile, lungo il fiume Chienti, denominato “le antiche vie imperiali di Santa Croce”, il tutto in collaborazione con la Ca7dete-Bike&Run e l’E-bike Store Tutti Campioni.

Grazie a queste due realtà del territorio di Porto Sant’Elpidio e della Val d’Ete cresce la voglia di bici e di mobilità sostenibile: di recente la rubrica settimanale Reparto Corse andata in onda su Rai Sport ha messo ancor più in evidenza i benefici e l’importanza delle bici a pedalata assistita, grazie al servizio realizzato dal giornalista Rai Antonello Orlando, in quello che rappresenta il piatto forte della giornata conclusiva del Festival con il percorso che arriva nell’entroterra fino alla Basilica Imperiale di Santa Croce.

“Gli utenti erano molto diffidenti all’inizio sulla bici elettrica – spiega Vincenzo Santoni – ma, compresa l’importanza in poco tempo, c’è stato il boom delle vendite. C’è il bisogno di evadere in questo periodo di pandemia, avere maggiore libertà e praticità negli spostamenti, fare tanta attività fisica e ottenere benefici per la nostra salute, sicurezza, rispetto e tutela dell’ambiente. La Biciclettata di Santa Croce che organizzeremo il 23 maggio racchiude tutti questi elementi ma anche le potenzialità di un territorio come il fermano che diventa a tutti gli effetti il paradiso delle biciclette e in tutte le sue forme”.

Al minuto 26’43” il servizio di Reparto Corse (rubrica settimanale di Rai Sport) sulla mobilità sostenibile e le bici a pedalata assistita con alcuni scorci di Porto Sant’Elpidio e della Basilica di Santa Croce [https://www.raisport.rai.it/video/2021/04/motori-reparto-corse-8ee2eb29-dfd9-4d06-827c-10d3508f63ea.html](https://www.raisport.rai.it/video/2021/04/motori-reparto-corse-8ee2eb29-dfd9-4d06-827c-10d3508f63ea.html)

Comunicato Stampa Gio.Ca. Communications